---
date: "2025-12-13T15:00:00+03:00"
title: "Piirtoalue"
layout: default
nav_order: 2
parent: Perusteet
---

# Piirtoalueella siirtyminen

Tässä osiossa tutustutaan piirtoalueella **liikkumiseen** ja **zoomaamiseen**.
Nämä toiminnot on hyvä opetella niin, että ne sujuvat luontevasti. Piirtokuvan
kanssa työskennellessä zoomausta ja piirtoalueella siirtymistä tarvitaan jatkuvasti
ja niiden luonteva käyttö helpottaa työskentelyä huomattavasti.

Pysty- ja vaakasuuntaiseen siirtymiseen piirtoalueen reunalla ovat tavanomaiset
vierytyspalkit, mutta muut keinot ovat yleensä nopeampia.

## Hiiren rulla

Piirtoalueella paikasta toiseen siirtyminen tapahtuu helpoiten hiiren rullalla.
Jos käytössä on erillisen, rullallisen hiiren sijasta kannettavan
tietokoneen laattahiiri, vastaa rullan pyöräytystä yleensä hiirilevyn pyyhkäiseminen
kahdella sormella eteen tai taakse.

Pelkkä rullan pyöräyttäminen siirtää piirtoalueen näkymää pystysuunnassa tavalliseen tapaan.
Jos rullaa pyöritettäessä pidetään samalla *Shift*- eli *vaihtonäppäintä* pohjassa, tapahtuu
selaaminen vaakasuunnassa. Jos taas *Ctrl*-näppäin on pohjassa rullan
pyörityksen aikana, on tuloksena zoomaaminen, eli näkymän lähentäminen tai loitontaminen.

Suunta, johon rullan pyöräytys tai sormien pyyhkäisy täytyy tehdä, voi riippua
käyttöjärjestelmän asetuksista.

Zoomauksessa keskipisteenä käytetään sitä kohtaa, jonka päällä hiiren kursori sillä hetkellä
sijaitsee.

## Hiiren keskinappi

Kun piirtoalueen päällä painetaan hiiren keskinappi pohjaan, voidaan raahaamalla
siirtää piirtoaluetta.
Hiiren rulla toimii useimmissa erillisissä hiirissä myös keskinappina ja
joissain kannettavien laattahiirissä keskinapin toiminnan voi tuottaa
käyttämällä kolmea sormea yhtä aikaa taikka painamalla molemmat fyysiset napit
pohjaan yhtä aikaa.

## Lähennä ja loitonna -työkalu

Piirtoalueen lähentämiseen ja loitontamiseen, eli zoomaamiseen,
voidaan käyttää "Lähennä ja loitonna" -työkalua, joka löytyy työkalupalkista
tai pikanäppäimellä **F3** tai **z**. Tällä työkalulla voi piirtoalueelle piirtää raahaamalla
suorakaiteen, jonka sisältö sovitetaan kokonaisuudessaan näkymään niin suurena
kuin voidaan.

Hiiren vasemman näppäiminen napsauttaminen tällä työkalulla piirtoalueen päällä lähentää ja
oikean näppäimen napsauttaminen loitontaa näkymää "yhden askeleen" verran.

## Pikanapit ja -näppäimet

Zoomaus onnistuu myös komentopalkin pikanappuloilla sekä näppäimistön pikanäppäimillä.

{: .figure-medium }
![](../inkscape_zoom-napit.png)


Lähentäminen ja loitontaminen askelittain tapahtuu näppäimistön *plus*- sekä *miinus*-näppäimillä.
Muita pikanäppäimiä ovat:

- **1**: "Peruskoko" (1:1)
- **2**: "Puolikas koko" (1:2)
- **3**: Zoomaus tehtyyn valintaan
- **4**: Zoomaus koko piirrokseen, eli niin, että kaikki piirretyt objektit näkyvät
- **5**: Zoomaus koko sivuun, eli niin, että koko piirtoalue mahtuu näkyviin
- **6**: Zoomaus sivun leveyteen

{: .exercises }
> Lataa alla oleva SVG-tiedosto (hiiren oikealla napilla "Tallenna kohde levylle")
> ja avaa se Inkscapella. Tiedosto sisältää harjoitustehtäviä, joilla harjoitellaan
> piirtoalueella navigoinnin perusteita.
> 
> [Harjoitus 1 - Navigointi](../../files/harjoitus-01-navigointi.svg)
